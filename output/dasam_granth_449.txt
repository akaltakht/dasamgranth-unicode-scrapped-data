ਉਡੰਤ ਧੂਰ ਭੂਰਿਯੰ ਖੁਰੀਨ ਨਿਰਦਲੀ ਨਭੰ ॥ਪਰੰਤ ਭੂਰ ਭਉਰਣੰ ਸੁ ਭਉਰ ਠਉਰ ਜਿਉ ਜਲੰ ॥੩੨੧॥ਭਜੰਤ ਧੀਰ ਬੀਰਣੰ ਚਲੰਤ ਮਾਨ ਪ੍ਰਾਨ ਲੈ ॥ਦਲੰਤ ਪੰਤ ਦੰਤੀਯੰ ਭਜੰਤ ਹਾਰ ਮਾਨ ਕੈ ॥ਮਿਲੰਤ ਦਾਂਤ ਘਾਸ ਲੈ ਰਰੱਛ ਸਬਦ ਉਚਰੰ ॥ਬਿਰਾਧ ਦਾਨਵੰ ਜੁਝਯੋ ਸੁ ਹੱਥਿ ਰਾਮ ਨਿਰਮਲੰ ॥੩੨੨॥ਇਤਿ ਸ੍ਰੀ ਬਚਿਤ੍ਰ ਨਾਟਕੇ ਰਾਮਵਤਾਰ ਕਥਾ ਬਿਰਾਧ ਦਾਨਵ ਬਧਹ ॥ਅਥ ਬਨ ਮੋ ਪ੍ਰਵੇਸ ਕਥਨੰ ॥ਦੋਹਰਾ ॥ਇਹ ਬਿਧਿ ਮਾਰ ਬਿਰਾਧ ਕਉ ਬਨ ਮੇ ਧਸੇ ਨਿਸੰਗ ॥ਸੁ ਕਬਿ ਸਯਾਮ ਇਹ ਬਿਧਿ ਕਹਿਯੋ ਰਘੁਬਰ ਜੁੱਧ ਪ੍ਰਸੰਗ ॥੩੨੩॥ਸੁਖਦਾ ਛੰਦ ॥ਰਿਖ ਅਗਸਤ ਧਾਮ ॥ਗਏ ਰਾਜ ਰਾਮ ॥ਧੁਜ ਧਰਮ ਧਾਮ ॥ਸੀਆ ਸਹਿਤ ਬਾਮ ॥੩੨੪॥ਲਖਿ ਰਾਮ ਬੀਰ ॥ਰਿਖ ਦੀਨ ਤੀਰ ॥ਰਿਪ ਸਰਬ ਚੀਰ ॥ਹਰਿ ਸਰਬ ਪੀਰ ॥੩੨੫॥ਰਿਖਿ ਬਿਦਾ ਕੀਨ ॥ਆਸਿਖਾ ਦੀਨ ॥ਦੁਤ ਰਾਮ ਚੀਨ ॥ਮੁਨਿ ਮਨ ਪ੍ਰਬੀਨ ॥੩੨੬॥